


〔宋〕朱子撰。案《論語》自漢文帝時立博士；《孟子》據趙岐題詞，文帝時亦嘗立博士，以其旋罷，故史不載。《中庸說》二篇，見《漢書·藝文志》，戴顒《中庸傳》二卷、梁武帝《中庸講疏》一卷，見《隋書·經籍志》。惟《大學》自唐以前，無別行之本，然《書錄解題》載司馬光有《大學廣義》一卷、《中庸廣義》一卷，已在二程以前，均不自洛閩諸儒始爲表章，特其論說之詳，自二程始，定著「四書」之名，則自朱子始耳。
原本首《大學》、次《論語》、次《孟子》、次《中庸》，書肆刊本，以《大學》《中庸》篇頁無多，併爲一册，遂移《中庸》於《論語》前，明代科舉命題，又以作者先後，移《中庸》於《孟子》前，然非宏旨所關，不必定復其舊也。
《大學》古本爲一篇，朱子則分別經傳，顛倒其舊次，補綴其闕文，《中庸》亦不從鄭註分節，故均謂之「章句」；《論語》《孟子》，融會諸家之說，故謂之「集註」，猶何晏註《論語》，裒八家之說，稱《集解》也。惟晏註皆標其姓，朱子則或標或不標，例稍殊焉。
《大學》章句，諸儒頗有異同，然所謂「誠其意者」以下，並用舊文，所特剏者，不過補傳一章，要非增於八條目外，旣於理無害，又於學者不爲無裨，何必分門角逐歟？
《中庸》雖不從鄭註，而實較鄭註爲精密，蓋考證之學，宋儒不及漢儒，義理之學，漢儒亦不及宋儒，言豈一端，要各有當，況鄭註之善者，如「戒愼乎其所不睹」四句，未嘗不採用其意；「雖有其位」一節，又未嘗不全襲其文，觀其去取，具有鑒裁，尤不必定執古義以相爭也。
《論語》《孟子》，亦頗取古註，如《論語》「瑚璉」一條，與《明堂位》不合；《孟子》「曹交」一註，與《春秋傳》不合，論者或以爲疑，不知「瑚璉」用包咸註，「曹交」用趙岐註，非朱子杜撰也。又如「夫子之牆數仞」，註「七尺曰仞」；「掘井九軔」，註「八尺曰仞」，論者尤以爲矛盾，不知「七尺」亦包咸註，「八尺」亦趙岐註也，是知鎔鑄羣言，非出私見，苟不詳考所出，固未可概目以師心矣。
大抵朱子平生精力，殫於四書，其剖析疑似，辨別毫釐，實遠在《易本義》《詩集傳》上，讀其書者，要當於大義微言，求其根本，明以來攻朱子者，務摭其名物度數之疎；尊朱子者，又併此末節而回護之，是均門戶之見，烏識朱子著書之意乎？






