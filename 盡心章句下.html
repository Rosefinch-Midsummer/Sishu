<!DOCTYPE HTML>
<html lang="en" class="light" dir="ltr">
    <head>
        <!-- Book generated using mdBook -->
        <meta charset="UTF-8">
        <title>盡心章句下 - 新四書章句集注</title>


        <!-- Custom HTML head -->
        
        <meta name="description" content="">
        <meta name="viewport" content="width=device-width, initial-scale=1">
        <meta name="theme-color" content="#ffffff">

        <link rel="icon" href="favicon.svg">
        <link rel="shortcut icon" href="favicon.png">
        <link rel="stylesheet" href="css/variables.css">
        <link rel="stylesheet" href="css/general.css">
        <link rel="stylesheet" href="css/chrome.css">
        <link rel="stylesheet" href="css/print.css" media="print">

        <!-- Fonts -->
        <link rel="stylesheet" href="FontAwesome/css/font-awesome.css">
        <link rel="stylesheet" href="fonts/fonts.css">

        <!-- Highlight.js Stylesheets -->
        <link rel="stylesheet" href="highlight.css">
        <link rel="stylesheet" href="tomorrow-night.css">
        <link rel="stylesheet" href="ayu-highlight.css">

        <!-- Custom theme stylesheets -->

    </head>
    <body class="sidebar-visible no-js">
    <div id="body-container">
        <!-- Provide site root to javascript -->
        <script>
            var path_to_root = "";
            var default_theme = window.matchMedia("(prefers-color-scheme: dark)").matches ? "navy" : "light";
        </script>

        <!-- Work around some values being stored in localStorage wrapped in quotes -->
        <script>
            try {
                var theme = localStorage.getItem('mdbook-theme');
                var sidebar = localStorage.getItem('mdbook-sidebar');

                if (theme.startsWith('"') && theme.endsWith('"')) {
                    localStorage.setItem('mdbook-theme', theme.slice(1, theme.length - 1));
                }

                if (sidebar.startsWith('"') && sidebar.endsWith('"')) {
                    localStorage.setItem('mdbook-sidebar', sidebar.slice(1, sidebar.length - 1));
                }
            } catch (e) { }
        </script>

        <!-- Set the theme before any content is loaded, prevents flash -->
        <script>
            var theme;
            try { theme = localStorage.getItem('mdbook-theme'); } catch(e) { }
            if (theme === null || theme === undefined) { theme = default_theme; }
            var html = document.querySelector('html');
            html.classList.remove('light')
            html.classList.add(theme);
            var body = document.querySelector('body');
            body.classList.remove('no-js')
            body.classList.add('js');
        </script>

        <input type="checkbox" id="sidebar-toggle-anchor" class="hidden">

        <!-- Hide / unhide sidebar before it is displayed -->
        <script>
            var body = document.querySelector('body');
            var sidebar = null;
            var sidebar_toggle = document.getElementById("sidebar-toggle-anchor");
            if (document.body.clientWidth >= 1080) {
                try { sidebar = localStorage.getItem('mdbook-sidebar'); } catch(e) { }
                sidebar = sidebar || 'visible';
            } else {
                sidebar = 'hidden';
            }
            sidebar_toggle.checked = sidebar === 'visible';
            body.classList.remove('sidebar-visible');
            body.classList.add("sidebar-" + sidebar);
        </script>

        <nav id="sidebar" class="sidebar" aria-label="Table of contents">
            <div class="sidebar-scrollbox">
                <ol class="chapter"><li class="chapter-item expanded affix "><a href="弁言.html">弁言</a></li><li class="spacer"></li><li class="chapter-item expanded affix "><li class="part-title">大學</li><li class="chapter-item expanded "><a href="大學章句.html"><strong aria-hidden="true">1.</strong> 大學章句</a></li><li class="chapter-item expanded affix "><li class="part-title">論語</li><li class="chapter-item expanded "><a href="論語序說.html"><strong aria-hidden="true">2.</strong> 論語</a></li><li><ol class="section"><li class="chapter-item expanded "><a href="學而第一.html"><strong aria-hidden="true">2.1.</strong> 學而第一</a></li><li class="chapter-item expanded "><a href="為政第二.html"><strong aria-hidden="true">2.2.</strong> 為政第二</a></li><li class="chapter-item expanded "><a href="八佾第三.html"><strong aria-hidden="true">2.3.</strong> 八佾第三</a></li><li class="chapter-item expanded "><a href="里仁第四.html"><strong aria-hidden="true">2.4.</strong> 里仁第四</a></li><li class="chapter-item expanded "><a href="公冶長第五.html"><strong aria-hidden="true">2.5.</strong> 公冶長第五</a></li><li class="chapter-item expanded "><a href="雍也第六.html"><strong aria-hidden="true">2.6.</strong> 雍也第六</a></li><li class="chapter-item expanded "><a href="述而第七.html"><strong aria-hidden="true">2.7.</strong> 述而第七</a></li><li class="chapter-item expanded "><a href="泰伯第八.html"><strong aria-hidden="true">2.8.</strong> 泰伯第八</a></li><li class="chapter-item expanded "><a href="子罕第九.html"><strong aria-hidden="true">2.9.</strong> 子罕第九</a></li><li class="chapter-item expanded "><a href="鄉黨第十.html"><strong aria-hidden="true">2.10.</strong> 鄉黨第十</a></li><li class="chapter-item expanded "><a href="先進第十一.html"><strong aria-hidden="true">2.11.</strong> 先進第十一</a></li><li class="chapter-item expanded "><a href="顏淵第十二.html"><strong aria-hidden="true">2.12.</strong> 顏淵第十二</a></li><li class="chapter-item expanded "><a href="子路第十三.html"><strong aria-hidden="true">2.13.</strong> 子路第十三</a></li><li class="chapter-item expanded "><a href="憲問第十四.html"><strong aria-hidden="true">2.14.</strong> 憲問第十四</a></li><li class="chapter-item expanded "><a href="衛靈公第十五.html"><strong aria-hidden="true">2.15.</strong> 衛靈公第十五</a></li><li class="chapter-item expanded "><a href="季氏第十六.html"><strong aria-hidden="true">2.16.</strong> 季氏第十六</a></li><li class="chapter-item expanded "><a href="陽貨第十七.html"><strong aria-hidden="true">2.17.</strong> 陽貨第十七</a></li><li class="chapter-item expanded "><a href="微子第十八.html"><strong aria-hidden="true">2.18.</strong> 微子第十八</a></li><li class="chapter-item expanded "><a href="子張第十九.html"><strong aria-hidden="true">2.19.</strong> 子張第十九</a></li><li class="chapter-item expanded "><a href="堯曰第二十.html"><strong aria-hidden="true">2.20.</strong> 堯曰第二十</a></li></ol></li><li class="chapter-item expanded "><li class="part-title">孟子</li><li class="chapter-item expanded "><a href="孟子序說.html"><strong aria-hidden="true">3.</strong> 孟子</a></li><li><ol class="section"><li class="chapter-item expanded "><a href="梁惠王章句上.html"><strong aria-hidden="true">3.1.</strong> 梁惠王章句上</a></li><li class="chapter-item expanded "><a href="梁惠王章句下.html"><strong aria-hidden="true">3.2.</strong> 梁惠王章句下</a></li><li class="chapter-item expanded "><a href="公孫丑章句上.html"><strong aria-hidden="true">3.3.</strong> 公孫丑章句上</a></li><li class="chapter-item expanded "><a href="公孫丑章句下.html"><strong aria-hidden="true">3.4.</strong> 公孫丑章句下</a></li><li class="chapter-item expanded "><a href="滕文公章句上.html"><strong aria-hidden="true">3.5.</strong> 滕文公章句上</a></li><li class="chapter-item expanded "><a href="滕文公章句下.html"><strong aria-hidden="true">3.6.</strong> 滕文公章句下</a></li><li class="chapter-item expanded "><a href="離婁章句上.html"><strong aria-hidden="true">3.7.</strong> 離婁章句上</a></li><li class="chapter-item expanded "><a href="離婁章句下.html"><strong aria-hidden="true">3.8.</strong> 離婁章句下</a></li><li class="chapter-item expanded "><a href="萬章章句上.html"><strong aria-hidden="true">3.9.</strong> 萬章章句上</a></li><li class="chapter-item expanded "><a href="萬章章句下.html"><strong aria-hidden="true">3.10.</strong> 萬章章句下</a></li><li class="chapter-item expanded "><a href="告子章句上.html"><strong aria-hidden="true">3.11.</strong> 告子章句上</a></li><li class="chapter-item expanded "><a href="告子章句下.html"><strong aria-hidden="true">3.12.</strong> 告子章句下</a></li><li class="chapter-item expanded "><a href="盡心章句上.html"><strong aria-hidden="true">3.13.</strong> 盡心章句上</a></li><li class="chapter-item expanded "><a href="盡心章句下.html" class="active"><strong aria-hidden="true">3.14.</strong> 盡心章句下</a></li></ol></li><li class="chapter-item expanded "><li class="part-title">中庸</li><li class="chapter-item expanded "><a href="中庸章句.html"><strong aria-hidden="true">4.</strong> 中庸章句</a></li></ol>
            </div>
            <div id="sidebar-resize-handle" class="sidebar-resize-handle">
                <div class="sidebar-resize-indicator"></div>
            </div>
        </nav>

        <!-- Track and set sidebar scroll position -->
        <script>
            var sidebarScrollbox = document.querySelector('#sidebar .sidebar-scrollbox');
            sidebarScrollbox.addEventListener('click', function(e) {
                if (e.target.tagName === 'A') {
                    sessionStorage.setItem('sidebar-scroll', sidebarScrollbox.scrollTop);
                }
            }, { passive: true });
            var sidebarScrollTop = sessionStorage.getItem('sidebar-scroll');
            sessionStorage.removeItem('sidebar-scroll');
            if (sidebarScrollTop) {
                // preserve sidebar scroll position when navigating via links within sidebar
                sidebarScrollbox.scrollTop = sidebarScrollTop;
            } else {
                // scroll sidebar to current active section when navigating via "next/previous chapter" buttons
                var activeSection = document.querySelector('#sidebar .active');
                if (activeSection) {
                    activeSection.scrollIntoView({ block: 'center' });
                }
            }
        </script>

        <div id="page-wrapper" class="page-wrapper">

            <div class="page">
                                <div id="menu-bar-hover-placeholder"></div>
                <div id="menu-bar" class="menu-bar sticky">
                    <div class="left-buttons">
                        <label id="sidebar-toggle" class="icon-button" for="sidebar-toggle-anchor" title="Toggle Table of Contents" aria-label="Toggle Table of Contents" aria-controls="sidebar">
                            <i class="fa fa-bars"></i>
                        </label>
                        <button id="theme-toggle" class="icon-button" type="button" title="Change theme" aria-label="Change theme" aria-haspopup="true" aria-expanded="false" aria-controls="theme-list">
                            <i class="fa fa-paint-brush"></i>
                        </button>
                        <ul id="theme-list" class="theme-popup" aria-label="Themes" role="menu">
                            <li role="none"><button role="menuitem" class="theme" id="light">Light</button></li>
                            <li role="none"><button role="menuitem" class="theme" id="rust">Rust</button></li>
                            <li role="none"><button role="menuitem" class="theme" id="coal">Coal</button></li>
                            <li role="none"><button role="menuitem" class="theme" id="navy">Navy</button></li>
                            <li role="none"><button role="menuitem" class="theme" id="ayu">Ayu</button></li>
                        </ul>
                        <button id="search-toggle" class="icon-button" type="button" title="Search. (Shortkey: s)" aria-label="Toggle Searchbar" aria-expanded="false" aria-keyshortcuts="S" aria-controls="searchbar">
                            <i class="fa fa-search"></i>
                        </button>
                    </div>

                    <h1 class="menu-title">新四書章句集注</h1>

                    <div class="right-buttons">
                        <a href="print.html" title="Print this book" aria-label="Print this book">
                            <i id="print-button" class="fa fa-print"></i>
                        </a>

                    </div>
                </div>

                <div id="search-wrapper" class="hidden">
                    <form id="searchbar-outer" class="searchbar-outer">
                        <input type="search" id="searchbar" name="searchbar" placeholder="Search this book ..." aria-controls="searchresults-outer" aria-describedby="searchresults-header">
                    </form>
                    <div id="searchresults-outer" class="searchresults-outer hidden">
                        <div id="searchresults-header" class="searchresults-header"></div>
                        <ul id="searchresults">
                        </ul>
                    </div>
                </div>

                <!-- Apply ARIA attributes after the sidebar and the sidebar toggle button are added to the DOM -->
                <script>
                    document.getElementById('sidebar-toggle').setAttribute('aria-expanded', sidebar === 'visible');
                    document.getElementById('sidebar').setAttribute('aria-hidden', sidebar !== 'visible');
                    Array.from(document.querySelectorAll('#sidebar a')).forEach(function(link) {
                        link.setAttribute('tabIndex', sidebar === 'visible' ? 0 : -1);
                    });
                </script>

                <div id="content" class="content">
                    <main>
                        <h1 id="盡心章句下"><a class="header" href="#盡心章句下">盡心章句下</a></h1>
<ul>
<li><a href="#141">14.1</a></li>
<li><a href="#142">14.2</a></li>
<li><a href="#143">14.3</a></li>
<li><a href="#144">14.4</a></li>
<li><a href="#145">14.5</a></li>
<li><a href="#146">14.6</a></li>
<li><a href="#147">14.7</a></li>
<li><a href="#148">14.8</a></li>
<li><a href="#149">14.9</a></li>
<li><a href="#1410">14.10</a></li>
<li><a href="#1411">14.11</a></li>
<li><a href="#1412">14.12</a></li>
<li><a href="#1413">14.13</a></li>
<li><a href="#1414">14.14</a></li>
<li><a href="#1415">14.15</a></li>
<li><a href="#1416">14.16</a></li>
<li><a href="#1417">14.17</a></li>
<li><a href="#1418">14.18</a></li>
<li><a href="#1419">14.19</a></li>
<li><a href="#1420">14.20</a></li>
<li><a href="#1421">14.21</a></li>
<li><a href="#1422">14.22</a></li>
<li><a href="#1423">14.23</a></li>
<li><a href="#1424">14.24</a></li>
<li><a href="#1425">14.25</a></li>
<li><a href="#1426">14.26</a></li>
<li><a href="#1427">14.27</a></li>
<li><a href="#1428">14.28</a></li>
<li><a href="#1429">14.29</a></li>
<li><a href="#1430">14.30</a></li>
<li><a href="#1431">14.31</a></li>
<li><a href="#1432">14.32</a></li>
<li><a href="#1433">14.33</a></li>
<li><a href="#1434">14.34</a></li>
<li><a href="#1435">14.35</a></li>
<li><a href="#1436">14.36</a></li>
<li><a href="#1437">14.37</a></li>
<li><a href="#1438">14.38</a></li>
</ul>
<p>凡三十八章。</p>
<h2 id="141"><a class="header" href="#141">14.1</a></h2>
<p><strong>孟子曰：「不仁哉，梁惠王也！仁者以其所愛及其所不愛，不仁者以其所不愛及其所愛。」公孫丑曰：「何謂也？」「梁惠王以土地之故，糜爛其民而戰之，大敗，將復之，恐不能勝，故驅其所愛子弟以殉之，是之謂以其所不愛及其所愛也。」</strong></p>
<p>親親而仁民，仁民而愛物，所謂以其所愛及其所不愛也。</p>
<p>梁惠王以下，孟子答辭也。糜爛其民，使之戰鬥，糜爛其血肉也。復之，復戰也。子弟，謂太子申也。以土地之故及其民，以民之故及其子，皆以其所不愛及其所愛也。此承前篇之末三章之意，言仁人之恩，自內及外；不仁之禍，由疏逮親。</p>
<h2 id="142"><a class="header" href="#142">14.2</a></h2>
<p><strong>孟子曰：「春秋無義戰。彼善於此，則有之矣。征者上伐下也，敵國不相征也。」</strong></p>
<p>春秋每書諸侯戰伐之事，必加譏貶，以著其擅興之罪，無有以為合於義而許之者。但就中彼善於此者則有之，如召陵之師之類是也。</p>
<p>征，所以正人也。諸侯有罪，則天子討而正之，此春秋所以無義戰也。</p>
<h2 id="143"><a class="header" href="#143">14.3</a></h2>
<p><strong>孟子曰：「盡信書，則不如無書。吾於武成，取二三策而已矣。仁人無敵於天下。以至仁伐至不仁，而何其血之流杵也？」</strong></p>
<p>程子曰：「載事之辭，容有重稱而過其實者，學者當識其義而已；苟執於辭，則時或有害於義，不如無書之愈也。」</p>
<p>武成，周書篇名，武王伐紂歸而記事之書也。策，竹簡也。取其二三策之言，其餘不可盡信也。程子曰：「取其奉天伐暴之意，反政施仁之法而已。」</p>
<p>杵，舂杵也。或作鹵，楯也。武成言武王伐紂，紂之「前徒倒戈，攻於後以北，血流漂杵」。孟子言此則其不可信者。然書本意，乃謂商人自相殺，非謂武王殺之也。孟子之設是言，懼後世之惑，且長不仁之心耳。</p>
<h2 id="144"><a class="header" href="#144">14.4</a></h2>
<p><strong>孟子曰：「有人曰：『我善為陳，我善為戰。』大罪也。國君好仁，天下無敵焉。南面而征北狄怨，東面而征西夷怨。曰：『奚為後我？』武王之伐殷也，革車三百兩，虎賁三千人。王曰：『無畏！寧爾也，非敵百姓也。』若崩厥角稽首。征之為言正也，各欲正己也，焉用戰？」</strong></p>
<p>陳，去聲。制行伍曰陳，交兵曰戰。</p>
<p>此引湯之事以明之，解見前篇。</p>
<p>兩，去聲。賁，音奔。又以武王之事明之也。兩，車數，一車兩輪也。千，書序作百。</p>
<p>書太誓文與此小異。孟子之意當云：王謂商人曰：無畏我也。我來伐紂，本為安寧汝，非敵商之百姓也。於是商人稽首至地，如角之崩也。</p>
<p>焉，於虔反。民為暴君所虐，皆欲仁者來正己之國也。</p>
<p>今日之美帝尚且有许多国家的人等着它解救呢，况王政之商汤乎？</p>
<h2 id="145"><a class="header" href="#145">14.5</a></h2>
<p><strong>孟子曰：「梓匠輪輿能與人規矩，不能使人巧。」</strong></p>
<p>尹氏曰：「規矩，法度可告者也。巧則在其人，雖大匠亦末如之何也已。蓋下學可以言傳，上達必由心悟，莊周所論斲輪之意蓋如此。」</p>
<h2 id="146"><a class="header" href="#146">14.6</a></h2>
<p><strong>孟子曰：「舜之飯糗茹草也，若將終身焉；及其為天子也，被袗衣，鼓琴，二女果，若固有之。」</strong></p>
<p>飯，上聲。糗，去久反。茹，音汝。袗，之忍反。果，說文作婐，烏果反。飯，食也。糗，干糒也。茹，亦食也。袗，畫衣也。二女，堯二女也。果，女侍也。言聖人之心，不以貧賤而有慕於外，不以富貴而有動於中，隨遇而安，無預於己，所性分定故也。</p>
<h2 id="147"><a class="header" href="#147">14.7</a></h2>
<p><strong>孟子曰：「吾今而後知殺人親之重也：殺人之父，人亦殺其父；殺人之兄，人亦殺其兄。然則非自殺之也，一間耳。」</strong></p>
<p>間，去聲。言吾今而後知者，必有所為而感發也。一間者，我往彼來，間一人耳，其實與自害其親無異也。范氏曰：「知此則愛敬人之親，人亦愛敬其親矣。」</p>
<h2 id="148"><a class="header" href="#148">14.8</a></h2>
<p><strong>孟子曰：「古之為關也，將以禦暴。今之為關也，將以為暴。」</strong></p>
<p>譏察非常。</p>
<p>徵稅出入。范氏曰：「古之耕者什一，後世或收大半之稅，此以賦斂為暴也。文王之囿，與民同之；齊宣王之囿，為阱國中，此以園囿為暴也。後世為暴，不止於關，若使孟子用於諸侯，必行文王之政，凡此之類，皆不終日而改也。」</p>
<p>这对今天的经济政策很有参考意义，除了奢侈品之外，其他进口商品都不应该征税。</p>
<h2 id="149"><a class="header" href="#149">14.9</a></h2>
<p><strong>孟子曰：「身不行道，不行於妻子；使人不以道，不能行於妻子。」</strong></p>
<p>身不行道者，以行言之。不行者，道不行也。使人不以道者，以事言之。不能行者，令不行也。</p>
<h2 id="1410"><a class="header" href="#1410">14.10</a></h2>
<p><strong>孟子曰：「周於利者，凶年不能殺；周於德者，邪世不能亂。」</strong></p>
<p>周，足也，言積之厚則用有餘。</p>
<h2 id="1411"><a class="header" href="#1411">14.11</a></h2>
<p><strong>孟子曰：「好名之人，能讓千乘之國；苟非其人，簞食豆羹見於色。」</strong></p>
<p>好、乘、食，皆去聲。見，音現。好名之人，矯情干譽，是以能讓千乘之國；然若本非能輕富貴之人，則於得失之小者，反不覺其真情之發見矣。蓋觀人不於其所勉，而於其所忽，然後可以見其所安之實也。</p>
<h2 id="1412"><a class="header" href="#1412">14.12</a></h2>
<p><strong>孟子曰：「不信仁賢，則國空虛。無禮義，則上下亂。無政事，則財用不足。」</strong></p>
<p>空虛，言若無人然。</p>
<p>禮義，所以辨上下，定民志。</p>
<p>生之無道，取之無度，用之無節故也。尹氏曰：「三者以仁賢為本。無仁賢，則禮義政事，處之皆不以其道矣。」</p>
<h2 id="1413"><a class="header" href="#1413">14.13</a></h2>
<p><strong>孟子曰：「不仁而得國者，有之矣；不仁而得天下，未之有也。」</strong></p>
<p>言不仁之人，騁其私智，可以盜千乘之國，而不可以得丘民之心。鄒氏曰：「自秦以來，不仁而得天下者有矣；然皆一再傳而失之，猶不得也。所謂得天下者，必如三代而後可。」</p>
<h2 id="1414"><a class="header" href="#1414">14.14</a></h2>
<p><strong>孟子曰：「民為貴，社稷次之，君為輕。是故得乎丘民而為天子，得乎天子為諸侯，得乎諸侯為大夫。諸侯危社稷，則變置。犧牲既成，粢盛既潔，祭祀以時，然而旱干水溢，則變置社稷。」</strong></p>
<p>社，土神。稷，榖神。建國則立壇壝以祀之。蓋國以民為本，社稷亦為民而立，而君之尊，又繫於二者之存亡，故其輕重如此。</p>
<p>丘民，田野之民，至微賤也。然得其心，則天下歸之。天子至尊貴也，而得其心者，不過為諸侯耳，是民為重也。</p>
<p>諸侯無道，將使社稷為人所滅，則當更立賢君，是君輕於社稷也。</p>
<p>盛，音成。祭祀不失禮，而土榖之神不能為民御災捍患，則毀其壇壝而更置之，亦年不順成，八蜡不通之意，是社稷雖重於君而輕於民也。</p>
<h2 id="1415"><a class="header" href="#1415">14.15</a></h2>
<p><strong>孟子曰：「聖人，百世之師也，伯夷、柳下惠是也。故聞伯夷之風者，頑夫廉，懦夫有立志；聞柳下惠之風者，薄夫敦，鄙夫寬。奮乎百世之上。百世之下，聞者莫不興起也。非聖人而能若是乎，而況於親炙之者乎？」</strong></p>
<p>興起，感動奮發也。親炙，親近而熏炙之也，余見前篇。</p>
<h2 id="1416"><a class="header" href="#1416">14.16</a></h2>
<p><strong>孟子曰：「仁也者，人也。合而言之，道也。」</strong></p>
<p>仁者，人之所以為人之理也。然仁，理也；人，物也。以仁之理，合於人之身而言之，乃所謂道者也。程子曰：「中庸所謂率性之謂道是也。」或曰「外國本，人也之下，有『義也者宜也，禮也者履也，智也者知也，信也者實也』，凡二十字。」今按如此，則理極分明，然未詳其是否也。</p>
<h2 id="1417"><a class="header" href="#1417">14.17</a></h2>
<p><strong>孟子曰：「孔子之去魯，曰：『遲遲吾行也。』去父母國之道也。去齊，接淅而行，去他國之道也。」</strong></p>
<p>重出。</p>
<h2 id="1418"><a class="header" href="#1418">14.18</a></h2>
<p><strong>孟子曰：「君子之厄於陳蔡之閒，無上下之交也。」</strong></p>
<p>君子，孔子也。厄，與灿同，君臣皆惡，無所與交也。</p>
<h2 id="1419"><a class="header" href="#1419">14.19</a></h2>
<p><strong>貉稽曰：「稽大不理於口。」孟子曰：「無傷也。士憎茲多口。詩云：『憂心悄悄，慍於群小。』孔子也。『肆不殄厥慍，亦不隕厥問。』文王也。」</strong></p>
<p>貉，音陌。趙氏曰：「貉姓，稽名，為眾口所訕。」理，賴也。今按漢書無俚，方言亦訓賴。</p>
<p>趙氏曰：「為士者，益多為眾口所訕。」按此則憎當從土，今本皆從心，蓋傳寫之誤。</p>
<p>詩邶風柏舟，及大雅綿之篇也。悄悄，憂貌。慍，怒也。本言衛之仁人見怒於群小。孟子以為孔子之事，可以當之。肆，發語辭。隕，墜也。問，聲問也。本言太王事昆夷，雖不能殄絕其慍怒，亦不自墜其聲問之美。孟子以為文王之事，可以當之。尹氏曰：「言人顧自處如何，盡其在我者而已。」</p>
<h2 id="1420"><a class="header" href="#1420">14.20</a></h2>
<p><strong>孟子曰：「賢者以其昭昭，使人昭昭；今以其昏昏，使人昭昭。」</strong></p>
<p>昭昭，明也。昏昏，闇也。尹氏曰：「大學之道，在自昭明德，而施於天下國家，其有不順者寡矣。」</p>
<h2 id="1421"><a class="header" href="#1421">14.21</a></h2>
<p><strong>孟子謂高子曰：「山徑之蹊閒，介然用之而成路。為閒不用，則茅塞之矣。今茅塞子之心矣。」</strong></p>
<p>介，音戛。徑，小路也。蹊，人行處也。介然，倏然之頃也。用，由也。路，大路也。為閒，少頃也。茅塞，茅草生而塞之也。言理義之心，不可少有閒斷也。</p>
<h2 id="1422"><a class="header" href="#1422">14.22</a></h2>
<p><strong>高子曰：「禹之聲，尚文王之聲。」孟子曰：「何以言之？」曰：「以追蠡。」曰：「是奚足哉？城門之軌，兩馬之力與？」</strong></p>
<p>尚，加尚也。豐氏曰：「言禹之樂，過於文王之樂。」</p>
<p>追，音堆。蠡，音禮。豐氏曰：「追，鐘紐也。周禮所謂旋蟲是也。蠡者，嚙木蟲也。言禹時鐘在者，鐘紐如蟲嚙而欲絕，蓋用之者多，而文王之鐘不然，是以知禹之樂過於文王之樂也。」</p>
<p>與，平聲。豐氏曰：「奚足，言此何足以知之也。軌，車轍跡也。兩馬，一車所駕也。城中之塗容九軌，車可散行，故其轍跡淺；城門惟容一車，車皆由之，故其轍跡深。蓋日久車多所致，非一車兩馬之力，能使之然也。言禹在文王前千餘年，故鐘久而紐絕；文王之鐘，則未久而紐全，不可以此而議優劣也。」此章文義本不可曉，舊說相承如此，而豐氏差明白，故今存之，亦未知其是否也。</p>
<h2 id="1423"><a class="header" href="#1423">14.23</a></h2>
<p><strong>齊饑。陳臻曰：「國人皆以夫子將復為發棠，殆不可復。」孟子曰：「是為馮婦也。晉人有馮婦者，善搏虎，卒為善士。則之野，有眾逐虎。虎負嵎，莫之敢攖。望見馮婦，趨而迎之。馮婦攘臂下車。眾皆悅之，其為士者笑之。」</strong></p>
<p>復，扶又反。先時齊國嘗饑，孟子勸王發棠邑之倉，以振貧窮。至此又饑，陳臻問言齊人望孟子復勸王發棠，而又自言恐其不可也。</p>
<p>手執曰搏。卒為善士，後能改行為善也。之，適也。負，依也。山曲曰嵎。攖，觸也。笑之，笑其不知止也。疑此時齊王已不能用孟子，而孟子亦將去矣，故其言如此。</p>
<h2 id="1424"><a class="header" href="#1424">14.24</a></h2>
<p><strong>孟子曰：「口之於味也，目之於色也，耳之於聲也，鼻之於臭也，四肢之於安佚也，性也，有命焉，君子不謂性也。仁之於父子也，義之於君臣也，禮之於賓主也，智之於賢者也，聖人之於天道也，命也，有性焉，君子不謂命也。」</strong></p>
<p>程子曰：「五者之欲，性也。然有分，不能皆如其願，則是命也。不可謂我性之所有，而求必得之也。」愚按：不能皆如其願，不止為貧賤。蓋雖富貴之極，亦有品節限制，則是亦有命也。</p>
<p>程子曰：「仁義禮智天道，在人則賦於命者，所稟有厚薄清濁，然而性善可學而盡，故不謂之命也。」張子曰：「晏嬰智矣，而不知仲尼。是非命邪？」愚按：所稟者厚而清，則其仁之於父子也至，義之於君臣也盡，禮之於賓主也恭，智之於賢否也哲，聖人之於天道也，無不吻合而純亦不已焉。薄而濁，則反是，是皆所謂命也。或曰「者」當作否，「人」衍字，更詳之。愚聞之師曰：「此二條者，皆性之所有而命於天者也。然世之人，以前五者為性，雖有不得，而必欲求之；以後五者為命，一有不至，則不復致力，故孟子各就其重處言之，以伸此而抑彼也。張子所謂『養則付命於天，道則責成於己』。其言約而盡矣。」</p>
<h2 id="1425"><a class="header" href="#1425">14.25</a></h2>
<p><strong>浩生不害問曰：「樂正子，何人也？」孟子曰：「善人也，信人也。」「何謂善？何謂信？」曰：「可欲之謂善，有諸己之謂信。充實之謂美，充實而有光輝之謂大，大而化之之謂聖，聖而不可知之之謂神。樂正子，二之中，四之下也。」</strong></p>
<p>趙氏曰：「浩生，姓；不害，名，齊人也。」</p>
<p>天下之理，其善者必可欲，其惡者必可惡。其為人也，可欲而不可惡，則可謂善人矣。</p>
<p>凡所謂善，皆實有之，如惡惡臭，如好好色，是則可謂信人矣。張子曰：「志仁無惡之謂善，誠善於身之謂信。」</p>
<p>力行其善，至於充滿而積實，則美在其中而無待於外矣。</p>
<p>和順積中，而英華發外；美在其中，而暢於四支，發於事業，則德業至盛而不可加矣。</p>
<p>大而能化，使其大者泯然無復可見之跡，則不思不勉、從容中道，而非人力之所能為矣。張子曰：「大可為也，化不可為也，在熟之而已矣。」</p>
<p>程子曰：「聖不可知，謂聖之至妙，人所不能測。非聖人之上，又有一等神人也。」</p>
<p>蓋在善信之閒，觀其從於子敖，則其有諸己者或未實也。張子曰：「顏淵、樂正子皆知好仁矣。樂正子志仁無惡而不致於學，所以但為善人信人而已；顏子好學不倦，合仁與智，具體聖人，獨未至聖人之止耳。」程子曰：「士之所難者，在有諸己而已。能有諸己，則居之安，資之深，而美且大可以馴致矣。徒知可欲之善，而若存若亡而已，則能不受變於俗者鮮矣。」尹氏曰：「自可欲之善，至於聖而不可知〉〈之神，上下一理。擴充之至於神，則不可得而名矣。」</p>
<h2 id="1426"><a class="header" href="#1426">14.26</a></h2>
<p><strong>孟子曰：「逃墨必歸於楊，逃楊必歸於儒。歸，斯受之而已矣。今之與楊墨辯者，如追放豚，既入其苙，又從而招之。」</strong></p>
<p>墨氏務外而不情，楊氏太簡而近實，故其反正之漸，大略如此。歸斯受之者，憫其陷溺之久，而取其悔悟之新也。</p>
<p>放豚，放逸之豕豚也。苙，闌也。招，罥也，羈其足也。言彼既來歸，而又追咎其既往之失也。此章見聖賢之於異端，距之甚嚴，而於其來歸，待之甚恕。距之嚴，故人知彼說之為邪；待之恕，故人知此道之可反，仁之至，義之盡也。</p>
<h2 id="1427"><a class="header" href="#1427">14.27</a></h2>
<p><strong>孟子曰：「有布縷之征，粟米之征，力役之征。君子用其一，緩其二。用其二而民有殍，用其三而父子離。」</strong></p>
<p>征賦之法，歲有常數，然布縷取之於夏，粟米取之於秋，力役取之於冬，當各以其時；若并取之，則民力有所不堪矣。今兩稅三限之法，亦此意也。尹氏曰「言民為邦本，取之無度，則其國危矣。」</p>
<h2 id="1428"><a class="header" href="#1428">14.28</a></h2>
<p><strong>孟子曰：「諸侯之寶三：土地，人民，政事。寶珠玉者，殃必及身。」</strong></p>
<p>尹氏曰：「言寶得其寶者安，寶失其寶者危。」</p>
<p>国家三要素：土地、人民、政权。</p>
<h2 id="1429"><a class="header" href="#1429">14.29</a></h2>
<p><strong>盆成括仕於齊。孟子曰：「死矣盆成括！」盆成括見殺。門人問曰：「夫子何以知其將見殺？」曰：「其為人也小有才，未聞君子之大道也，則足以殺其軀而已矣。」</strong></p>
<p>盆成，姓；括，名也。恃才妄作，所以取禍。徐氏曰：「君子道其常而已。括有死之道焉，設使幸而獲免，孟子之言猶信也。」</p>
<h2 id="1430"><a class="header" href="#1430">14.30</a></h2>
<p><strong>孟子之滕，館於上宮。有業屨於牖上，館人求之弗得。或問之曰：「若是乎從者之廋也？」曰：「子以是為竊屨來與？」曰：「殆非也。夫子之設科也，往者不追，來者不距。苟以是心至，斯受之而已矣。」</strong></p>
<p>館，舍也。上宮，別宮名。業屨，織之有次業而未成者，蓋館人所作，置之牖上而失之也。</p>
<p>從、為，並去聲。與，平聲。夫子，如字，舊讀為扶余者非。或問之者，問於孟子也。廋，匿也。言子之從者，乃匿人之物如此乎？孟子答之，而或人自悟其失，因言此從者固不為竊屨而來，但夫子設置科條以待學者，苟以向道之心而來，則受之耳，雖夫子亦不能保其往也。門人取其言，有合於聖賢之指，故記之。</p>
<h2 id="1431"><a class="header" href="#1431">14.31</a></h2>
<p><strong>孟子曰：「人皆有所不忍，達之於其所忍，仁也；人皆有所不為，達之於其所為，義也。人能充無欲害人之心，而仁不可勝用也；人能充無穿踰之心，而義不可勝用也。人能充無受爾汝之實，無所往而不為義也。士未可以言而言，是以言餂之也；可以言而不言，是以不言餂之也，是皆穿踰之類也。」</strong></p>
<p>惻隱羞惡之心，人皆有之，故莫不有所不忍不為，此仁義之端也。然以氣質之偏、物慾之蔽，則於他事或有不能者。但推所能，達之於所不能，則無非仁義矣。</p>
<p>勝，平聲。充，滿也。穿，穿穴；踰，踰牆，皆為盜之事也。能推所不忍，以達於所忍，則能滿其無欲害人之心，而無不仁矣；能推其所不為，以達於所為，則能滿其無穿踰之心，而無不義矣。</p>
<p>此申說上文充無穿踰之心之意也。蓋爾汝人所輕賤之稱，人雖或有所貪昧隱忍而甘受之者，然其中心必有慚忿而不肯受之之實。人能即此而推之，使其充滿無所虧缺，則無適而非義矣。</p>
<p>餂，音忝。餂，探取之也。今人以舌取物曰餂，即此意也。便佞隱默，皆有意探取於人，是亦穿踰之類。然其事隱微，人所易忽，故特舉以見例。明必推無穿踰之心，以達於此而悉去之，然後為能充其無穿踰之心也。</p>
<h2 id="1432"><a class="header" href="#1432">14.32</a></h2>
<p><strong>孟子曰：「言近而指遠者，善言也；守約而施博者，善道也。君子之言也，不下帶而道存焉。君子之守，修其身而天下平。人病舍其田而芸人之田，所求於人者重，而所以自任者輕。」</strong></p>
<p>施，去聲。古人視不下於帶，則帶之上，乃目前常見至近之處也。舉目前之近事，而至理存焉，所以為言近而指遠也。</p>
<p>此所謂守約而施博也。</p>
<p>舍，音捨。此言不守約而務博施之病。</p>
<h2 id="1433"><a class="header" href="#1433">14.33</a></h2>
<p><strong>孟子曰：「堯舜，性者也；湯武，反之也。動容周旋中禮者，盛德之至也；哭死而哀，非為生者也；經德不回，非以干祿也；言語必信，非以正行也。君子行法，以俟命而已矣。」</strong></p>
<p>性者，得全於天，無所污壞，不假修為，聖之至也。反之者，修為以復其性，而至於聖人也。程子曰：「性之反之，古未有此語，蓋自孟子發之。」呂氏曰：「無意而安行，性者也，有意利行，而至於無意，復性者也。堯舜不失其性，湯武善反其性，及其成功則一也。」</p>
<p>中、為、行，並去聲。細微曲折，無不中禮，乃其盛德之至。自然而中，而非有意於中也。經，常也。回，曲也。三者亦皆自然而然，非有意而為之也，皆聖人之事，性之之德也。</p>
<p>法者，天理之當然者也。君子行之，而吉兇禍福有所不計，蓋雖未至於自然，而已非有所為而為矣。此反之之事，董子所謂「正其義不謀其利，明其道不計其功」，正此意也。程子曰：「動容周旋中禮者，盛德之至。行法以俟命者，『朝聞道夕死可矣』之意也。」呂氏曰：「法由此立，命由此出，聖人也；行法以俟命，君子也。聖人性之，君子所以復其性也。」</p>
<h2 id="1434"><a class="header" href="#1434">14.34</a></h2>
<p><strong>孟子曰：「說大人，則藐之，勿視其巍巍然。堂高數仞，榱題數尺，我得志弗為也；食前方丈，侍妾數百人，我得志弗為也；般樂飲酒，驅騁田獵，後車千乘，我得志弗為也。在彼者，皆我所不為也；在我者，皆古之制也，吾何畏彼哉？」</strong></p>
<p>說，音稅。藐，音眇。趙氏曰：「大人，當時尊貴者也。藐，輕之也。巍巍，富貴高顯之貌。藐焉而不畏之，則志意舒展，言語得盡也。」</p>
<p>榱，楚危反。般，音盤。樂，音洛。乘，去聲。榱，桷也。題，頭也。食前方丈，饌食列於前者，方一丈也。此皆其所謂巍巍然者，我雖得志，有所不為，而〉〈所守者皆古聖賢之法，則彼之巍巍者，何足道哉！楊氏曰：「孟子此章，以己之長，方人之短，猶有此等氣象，在孔子則無此矣。」</p>
<h2 id="1435"><a class="header" href="#1435">14.35</a></h2>
<p><strong>孟子曰：「養心莫善於寡欲。其為人也寡欲，雖有不存焉者，寡矣；其為人也多欲，雖有存焉者，寡矣。」</strong></p>
<p>欲，如口鼻耳目四支之欲，雖人之所不能無，然多而不節，未有不失其本心者，學者所當深戒也。程子曰：「所欲不必沈溺，只有所向便是欲。」</p>
<h2 id="1436"><a class="header" href="#1436">14.36</a></h2>
<p><strong>曾皙嗜羊棗，而曾子不忍食羊棗。公孫丑問曰：「膾炙與羊棗孰美？」孟子曰：「膾炙哉！」公孫丑曰：「然則曾子何為食膾炙而不食羊棗？」曰：「膾炙所同也，羊棗所獨也。諱名不諱姓，姓所同也，名所獨也。」</strong></p>
<p>羊棗，實小黑而圓，又謂之羊矢棗。曾子以父嗜之，父歿之後，食必思親，故不忍食也。</p>
<p>肉聶而切之為膾。炙，炙肉也。</p>
<h2 id="1437"><a class="header" href="#1437">14.37</a></h2>
<p><strong>萬章問曰：「孔子在陳曰：『盍歸乎來！吾黨之士狂簡，進取，不忘其初。』孔子在陳，何思魯之狂士？」孟子曰：「孔子『不得中道而與之，必也狂獧乎！狂者進取，獧者有所不為也』。孔子豈不欲中道哉？不可必得，故思其次也。」「敢問何如斯可謂狂矣？」曰：「如琴張、曾皙、牧皮者，孔子之所謂狂矣。」「何以謂之狂也？」曰：「其志嘐嘐然，曰『古之人，古之人』。夷考其行而不掩焉者也。狂者又不可得，欲得不屑不潔之士而與之，是獧也，是又其次也。孔子曰：『過我門而不入我室，我不憾焉者，其惟鄉原乎！鄉原，德之賊也。』」曰：「何如斯可謂之鄉原矣？」曰：「『何以是嘐嘐也？言不顧行，行不顧言，則曰：古之人，古之人。行何為踽踽涼涼？生斯世也，為斯世也，善斯可矣。』閹然媚於世也者，是鄉原也。」萬子曰：「一鄉皆稱原人焉，無所往而不為原人，孔子以為德之賊，何哉？」曰：「非之無舉也，刺之無刺也；同乎流俗，合乎污世；居之似忠信，行之似廉潔；眾皆悅之，自以為是，而不可與入堯舜之道，故曰德之賊也。孔子曰：『惡似而非者：惡莠，恐其亂苗也；惡佞，恐其亂義也；惡利口，恐其亂信也；惡鄭聲，恐其亂樂也；惡紫，恐其亂朱也；惡鄉原，恐其亂德也。』君子反經而已矣。經正，則庶民興；庶民興，斯無邪慝矣。」</strong></p>
<p>盍，何不也。狂簡，謂志大而略於事。進取，謂求望高遠。不忘其初，謂不能改其舊也。此語與論語小異。</p>
<p>獧，音絹。不得中道，至有所不為，據論語亦孔子之言。然則孔子字下當有曰字。論語道作行，獧作狷。有所不為者，知恥自好，不為不善之人也。孔子豈不欲中道以下，孟子言也。</p>
<p>琴張，名牢，字子張。子桑戶死，琴張臨其喪而歌。事見莊子。雖未必盡然，要必有近似者。曾皙見前篇。季武子死，曾皙倚其門而歌，事見檀弓。又言誌異乎三子者之撰，事見論語。牧皮，未詳。</p>
<p>嘐，火交反。行，去聲。嘐嘐，志大言大也。重言古之人，見其動輒稱之，不一稱而已也。夷，平也。掩，覆也。言平考其行，則不能覆其言也。程子曰：「曾皙言志，而夫子與之。蓋與聖人之志同，便是堯舜氣象也，特行有不掩焉耳，此所謂狂也。」</p>
<p>此因上文所引，遂解所以思得獧者之意。狂，有志者也；獧，有守者也。有志者能進於道，有守者不失其身。屑，潔也。</p>
<p>鄉人，非有識者。原，與願同。荀子「原愨」，字皆讀作愿，謂謹愿之人也。故鄉里所謂愿人，謂之鄉原。孔子以其似德而非德，故以為德之賊。過門不入而不恨之，以其不見親就為幸，深惡而痛絕之也。萬章又引孔子之言而問也。</p>
<p>行，去聲。踽，其禹反。閹，音奄。踽踽，獨行不進之貌。涼涼，薄也，不見親厚於人也。鄉原譏狂者曰：何用如此嘐嘐然，行不掩其言，而徒每事必稱古人邪？又譏狷者曰：何必如此踽踽涼涼，無所親厚哉？人既生於此世，則但當為此世之人，使當世之人皆以為善則可矣，此鄉原之志也。閹，如奄人之奄，閉藏之意也。媚，求悅於人也。孟子言此深自閉藏，以求親媚於世，是鄉原之行也。</p>
<p>原，亦謹厚之稱，而孔子以為德之賊，故萬章疑之。</p>
<p>呂侍講曰：「言此等之人，欲非之則無可舉，欲刺之則無可刺也。」流俗者，風俗頹靡，如水之下流，眾莫不然也。污，濁也。非忠信而似忠信，非廉潔而似廉潔。</p>
<p>惡，去聲。莠，音有。孟子又引孔子之言以明之。莠，似苗之草也。佞，才智之稱，其言似義而非義也。利口，多言而不實者也。鄭聲，淫樂也。樂，正樂也。紫，閒色。朱，正色也。鄉原不狂不獧，人皆以為善，有似乎中道而實非也，故恐其亂德。</p>
<p>反，復也。經，常也，萬世不易之常道也。興，興起於善也。邪慝，如鄉原之屬是也。世衰道微，大經不正，故人人得為異說以濟其私，而邪慝并起，不可勝正，君子於此，亦復其常道而已。常道既復，則民興於善，而是非明白，無所回互，雖有邪慝，不足以惑之矣。尹氏曰：「君子取夫狂獧者，蓋以狂者志大而可與進道，獧者有所不為，而可與有為也。所惡於鄉原，而欲痛絕之者，為其似是而非，惑人之深也。絕之之術無他焉，亦曰反經而已矣。」</p>
<h2 id="1438"><a class="header" href="#1438">14.38</a></h2>
<p><strong>孟子曰：「由堯舜至於湯，五百有餘歲，若禹、皋陶，則見而知之；若湯，則聞而知之。由湯至於文王，五百有餘歲，若伊尹、萊朱則見而知之；若文王，則聞而知之。由文王至於孔子，五百有餘歲，若太公望、散宜生，則見而知之；若孔子，則聞而知之。由孔子而來至於今，百有餘歲，去聖人之世，若此其未遠也；近聖人之居，若此其甚也，然而無有乎爾，則亦無有乎爾。」</strong></p>
<p>趙氏曰：「五百歲而聖人出，天道之常；然亦有遲速，不能正五百年，故言有餘也。」尹氏曰：「知，謂知其道也。」</p>
<p>趙氏曰：「萊朱，湯賢臣。」或曰：「即仲虺也，為湯左相。」</p>
<p>散，素亶反。散，氏；宜生，名；文王賢臣也。子貢曰：「文武之道，未墜於地，在人。賢者識其大者，不賢者識其小者，莫不有文武之道焉。夫子焉不學？」此所謂聞而知之也。</p>
<p>林氏曰：「孟子言孔子至今時未遠，鄒魯相去又近，然而已無有見而知之者矣；則五百餘歲之後，又豈復有聞而知之者乎？」愚按：此言，雖若不敢自謂已得其傳，而憂後世遂失其傳，然乃所以自見其有不得辭者，而又以見夫天理民彝不可泯滅，百世之下，必將有神會而心得之者耳。故於篇終，歷序群聖之統，而終之以此，所以明其傳之有在，而又以俟後聖於無窮也，其指深哉！有宋元豐八年，河南程顥伯淳卒。潞公文彥博題其墓曰：「明道先生。」而其弟頤正叔序之曰：「周公歿，聖人之道不行；孟軻死，聖人之學不傳。道不行，百世無善治；學不傳，千載無真儒。無善治，士猶得以明夫善治之道，以淑諸人，以傳諸後；無真儒，則天下貿貿焉莫知所之，人欲肆而天理滅矣。先生生乎千四百年之後，得不傳之學於遺經，以興起斯文為己任。辨異端，辟邪說，使聖人之道渙然復明於世。蓋自孟子之後，一人而已。然學者於道不知所向，則孰知斯人之為功？不知所至，則孰知斯名之稱情也哉？」</p>

                    </main>

                    <nav class="nav-wrapper" aria-label="Page navigation">
                        <!-- Mobile navigation buttons -->
                            <a rel="prev" href="盡心章句上.html" class="mobile-nav-chapters previous" title="Previous chapter" aria-label="Previous chapter" aria-keyshortcuts="Left">
                                <i class="fa fa-angle-left"></i>
                            </a>

                            <a rel="next prefetch" href="中庸章句.html" class="mobile-nav-chapters next" title="Next chapter" aria-label="Next chapter" aria-keyshortcuts="Right">
                                <i class="fa fa-angle-right"></i>
                            </a>

                        <div style="clear: both"></div>
                    </nav>
                </div>
            </div>

            <nav class="nav-wide-wrapper" aria-label="Page navigation">
                    <a rel="prev" href="盡心章句上.html" class="nav-chapters previous" title="Previous chapter" aria-label="Previous chapter" aria-keyshortcuts="Left">
                        <i class="fa fa-angle-left"></i>
                    </a>

                    <a rel="next prefetch" href="中庸章句.html" class="nav-chapters next" title="Next chapter" aria-label="Next chapter" aria-keyshortcuts="Right">
                        <i class="fa fa-angle-right"></i>
                    </a>
            </nav>

        </div>




        <script>
            window.playground_copyable = true;
        </script>


        <script src="elasticlunr.min.js"></script>
        <script src="mark.min.js"></script>
        <script src="searcher.js"></script>

        <script src="clipboard.min.js"></script>
        <script src="highlight.js"></script>
        <script src="book.js"></script>

        <!-- Custom JS scripts -->


    </div>
    </body>
</html>
